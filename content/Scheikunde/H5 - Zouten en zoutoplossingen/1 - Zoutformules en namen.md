---
title: "Basisstof 1: Zoutformules en namen"
---
**Ionbinding:** De binding tussen een positief geladen ion en een negatief geladen ion.

**Ionrooster:** Een ionrooster is en kristalrooster van een vast zout waarin de positieve en negatieve ionen regelmatig zijn gerangschikt.
![[ionrooster.png]]

**Enkelvoudige ionen:** Ionen die uit 1 atoomsoort bestaan, zoals Na<sup>+</sup>.

**Samengestelde ionen:** Ionen die uit meerdere atoomsoorten bestaan, zoals NH<sub>4</sub><sup>+</sup>.

**Systematische naam:** De naam van een zout geef je aan met de naam van het positieve ion, gevolgd door de naam van het negatieve ion. Dit noem je de systematische naam. NaCl is bijvoorbeeld "natriumchloride".
Als een metaalion meerdere ladingen kan hebben, geef je de lading van het ion in de naam van het zout aan met een romeins cijfer tussen haakjes. Naast de systematische naam hebben veel zouten ook een triviale naam. Bijvoorbeeld: FeCl2 bestaat uit Fe<sup>2+</sup> en 2 Cl<sup>-</sup> (zie BINAS 45A). De systematische naam is dan ijzer(II)chloride.

**Triviale naam:** De triviale naam van een stof is de niet-systematische naam waaronder een stof bekend is.

**Verhoudingsformule:** In een zout komen de ionen altijd in een dusdanige verhouding voor dat het zout elektrisch neutraal is. De formule van een zout noem je daarom ook wel een verhoudingsformule. In een zout komen geen moleculen voor.

---
# In het kort
- Ionen ontstaan als atomen elektronen afstaan of opnemen. Hierbij krijgt elk atoom dezelfde elektronenverdeling als een edelgas.
- De ionen in een zout zijn gerangschikt in een ionrooster. Tussen de ionen in het ionrooster bestaat een ionbinding.
- Een enkelvoudig ion is een geladen deeltje dat uit één atoomsoort bestaat. Een samengesteld ion is een geladen deeltje dat uit meerdere atoomsoorten bestaat.
- De systematische naam van een zout krijg je door eerst de naam van het positieve ion te nemen, gevolgd door de naam van het negatieve ion.
- De formule van een zout geef je weer in een verhoudingsformule. In deze formule is de verhouding van de ionen zodanig, dat het zout elektrisch neutraal is.